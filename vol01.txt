第一集雜纂集第二十四卷○雅言覺非 / 引/敍
小引
學者何？學也者，覺也。覺者何？覺也者，覺其非也。覺其非奈何？于雅言覺之爾。言之而喚鼠爲璞，俄而覺之曰：“是鼠耳。吾妄耳。” 言之而指鹿爲馬，俄而覺之曰：“是鹿耳。吾妄耳。” 旣覺而愧焉悔焉改焉，斯之謂學。學修己者曰：“勿以惡小而爲之。” 學治文者，亦勿以惡小而爲之，斯其學有進已。處遐遠者，學文皆傳聞耳，多訛舛，故有是言也。然擧一而反三，聞一而知十，學者之責。索言之不能窮，故槩言之非其非，止是也。嘉慶己卯冬，鐵馬山樵書。
배움이란 무엇인가? 배움이라는 것은 깨닫는 것이다. 깨달음이란 무엇인가? 깨달음이라는 것은 그릇된 점을 깨닫는 것이다. 그릇된 점을 깨닫는다는 것은 어떻게 하는 것인가? 바른 말에서 깨달을 뿐이다.
말을 하는 데 있어서, 쥐를 가리켜 옥덩이[璞]라고 말하였다가 이윽고 이를 깨닫고서 말하기를 ‘이것은 쥐이다. 내가 말을 잘못하였다.’ 하고, 또 사슴을 가리켜 말[馬]이라고 말하였다가 이윽고 이를 깨닫고서 말하기를 ‘이것은 사슴이다. 내가 말을 잘못하였다.’ 한다. 그리고 이미 저지른 잘못을 깨닫고 나서 부끄러워하고 뉘우치고, 고쳐야만 이것을 배움이라 하는 것이다.
자기 몸가짐 닦는 것을 배우는 사람은 ‘악한 일은 아무리 작아도 하지 말라.’ 하는데, 글 짓는 것을 배우는 사람도 악한 일은 아무리 작아도 하지 말아야만 배움에 진전됨이 있을 것이다. 멀리 궁벽한 곳에 있는 사람은 글을 배운다는 것이 다 남에게서 전해 들을 뿐이라 거짓되고 어그러진 점이 많기 때문에 이런 말이 있는 것이다. 그러나 스승이 한 모서리를 들어주면 제자는 나머지 세 모서리를 다 들어올려야 하고, 한 가지 가르침을 받으면 열 가지를 알아야 하는 것이 배우는 사람의 책무이다.
말을 다하자면 한이 없으므로 대강만 들어 말한 것이지, 그른 점이 이 정도에만 그치는 것은 아니다.
가경(嘉慶) 기묘년(1819, 순조 19) 겨울에 철마산초(鐵馬山樵)는 쓴다.

自敍[序]
流俗相傳，語言失實，承訛襲謬，習焉弗察。偶覺一非，遂起群疑，正誤反眞，於斯爲資，作《雅言覺非》三卷。

1
長安ㆍ洛陽，中國兩京之名，東人取之爲京邑之通名，詩文書牘，用之不疑。蓋昔高句麗始都平陽，厥有二城。東北曰東黃城，西南曰長安城。長安冒稱，疑自此始。洛陽之稱，益無可據。至京曰戾洛，還京曰歸洛，洛下親朋，洛中學者，皆習焉而弗察。嘗見日本人詩集，亦犯此忌。
2
京口者，里名也。在晉陵 丹徒縣，晉ㆍ宋之際，始爲名城。《晉書》云：“義熙元年，劉裕出鎭京口。” 卽此地也。《南史》云：“宋 武帝微時，徙去丹徒之京口里，嘗游京口 竹林寺。” 亦此地也。吾東忽以京口爲京江之口，凡從京華來者，謂自京口來，誤矣。梁 簡文帝詩云：“客行祗念路，相爭度京口。” 岑參送王昌齡赴江寧詩云：“君行到京口，正是桃花時。” 詩人不核，偶見此等詩句，誤用如是也。○《老學庵筆記》云：“京口子城西南，有萬歲樓，京口人以爲南唐時節度使每登此樓，西望金陵。”
3
太守ㆍ使君，本皆尊稱。太守者郡守也。而諸縣令長，咸爲所領，其職與今之監司，不甚相遠。使君者，奉命之臣也。《後漢書ㆍ寇恂傳》云：“使君建節銜命，以臨四方。” 又〈臺佟傳〉：“佟謂刺史曰：‘明使君奉宣詔旨。’” 又《北史ㆍ申徽傳》云：“徽爲襄州刺史，有〈淸水亭〉詩，後人曰：‘此是申使君手跡。’” 曹操稱劉備爲使君，亦以備時領豫州故耳。下逮唐ㆍ宋，詩家用事，亦皆祖述漢ㆍ魏，故必其人爲刺史ㆍ知州。然後乃稱使君。東人錯認，今陽川縣令ㆍ麻田郡守，咸稱使君，斯亦習焉而弗察也。縣令之稱太守亦非。【縣令宜稱宰】
4
倅者，副也。郡倅者，今之所謂營下判官也。《唐書》：“王鍔爲江陵少尹，謂之賓倅。” 《宋史》：“劉豫知濟南府，而張柬爲倅，皆副官也。” 故郡倅名之曰半刺，謂其職半於刺史也。平壤庶尹ㆍ鏡城判官ㆍ大丘判官，自稱曰倅可也。乃牧使ㆍ府使ㆍ郡守ㆍ縣令專城爲長者，皆自稱曰倅，不亦謬乎！書牘姑舍，碑碣皆然，後世何以徵矣。昔人未嘗不明辨。故高麗 田祿生爲慶州判官，爲政淸白，李齊賢詩曰：“田郞作倅吾雞林，父老至今懷淸德。” 不誤用也。然且粹晬在寘韻，淬倅在隊韻，【取內切】 讀之以一聲，亦不可。
5
方伯者，諸侯之長也。〈王制〉云：“千里之外，設方伯，五國有長，十國有帥，二百一十國有伯，八州八伯，各以其屬，屬於天子之老二人曰二伯，若文王爲西伯，周公爲陜東之伯，召公爲陜西之伯，是也。” 今八道監司，不過中國按察ㆍ督撫之類，儼稱方伯不可。東萊府使自稱萊伯，尤不可。
6
監務者，諸務之監官也。唐ㆍ宋之制，茶稅ㆍ鹽稅及鐵冶之稅，皆置務幾所，【三十所或四十所】 務置一監，謂之監務。高麗之人，傳聞失實，遂於諸縣置監務一人，國初因之。《輿地志》竝有此文，今人認爲當然，遂以縣監名曰監務，其實監務爲職，如鹽倉監官ㆍ銀店別將，非牧民之長也。
7
督郵者，督尤之官也。郵者，尤也。〈王制〉云：“郵罰麗于事。” 《漢書》云：“以顯朕郵。” 皆此意也。漢制郡守刺史，皆置督郵，以督責屬縣令長之愆尤。《杜氏通典》云：“督郵掌監屬縣，有東西南北中部，謂之五部督郵。劉熙謂督郵主諸縣罰責ㆍ郵殿ㆍ糾攝之事。【案殿郵者，殿，最也。郵，尤通。尤，最也。劉以督郵掌郵殿，其義非】 故黃霸爲潁川太守，督郵告許丞重聽不可任職，田延年爲河東太守，尹翁歸徙部汾南督郵，所擧應法，【所擧劾皆中法條】 長吏莫敢怨。其職責如是也。” 督郵巡行縣邑，威稜風生。故劉玄德爲安喜尉，督郵到縣求謁不通，玄德直入，縛督郵杖二百，解綬繫其頸，著馬柳，棄官亡命。陶淵明爲彭澤令，督郵至縣。吏白：“應束帶見之。” 淵明歎曰：“吾不能爲五斗米折腰，拳拳事鄕里小人。” 遂解印去縣。蓋其爲職，乃功曹之極位，而所掌在郵罰。故縣官畏之耳。東人誤以督郵爲驛傳之官，今諸驛察訪，皆稱之曰督郵，亦謬。
8
員外郞者，額外之官也。漢制百官階次，有員外郞，隋 文帝 開皇六年，尙書省二十四司，各置員外郞一人，以司其曹之籍帳。品從第六，謂曹郞，本員之外，復置此郞也。我邦六曹之正郞ㆍ佐郞，本各六員，是在額內，不在額外，今人謂之員外，可乎？諸曹皆各六員，唯兵曹八員，其二員宜稱員外。然本無分別，亦不可稱也。○《高麗史ㆍ百官志》：“國初六曹置郞中ㆍ員外郞，忠烈王時改郞中爲正郞，員外郞爲佐郞。其後官制屢變，至恭愍之末，復用忠烈之制。” 故襲誤如此。
9
金吾者，巡徼之司也。《漢書ㆍ百官公卿表》：“中尉秦官，掌徼循京師，武帝 太初元年，更名執金吾。”【師古云：“金吾，鳥名，主辟不祥。”】 《後漢書ㆍ百官志》云：“執金吾一人掌宮外之戒，月三繞行宮外。” 胡廣云：“衛尉巡行宮中，則金吾徼于外，相爲表裏，擒奸討猾。” 又漢制：“金吾禁夜行，唯正月十五，許金吾弛禁。” 故蘇味道詩云：“金吾不禁夜，玉漏莫相催。” 杜甫詩云：“醉歸應犯夜，可怕李金吾。” 其職司可知已。今邦人忽以義禁府爲金吾，莫知所由。嘗考《高麗史》：“金吾衛亦名備巡衛，有巡軍獄，擒奸猾囚之。” 其後大臣朝士有罪，輒下巡軍獄治之。金吾遂爲王獄之名。我朝旣置義禁府，專掌獄事，不復知巡徼諸事，猶帶金吾之名，無謂也。
10
提學者，學校之提擧也。宋制州縣各有敎官，本省有提擧一員，摠領諸敎官，敎官如守令，提擧如監司。以其提調學校之政，故謂之提學。【如吏曹判書，謂之吏判】 高麗傳聞此事，謂有文學者爲提學。於是置寶文閣提學ㆍ進賢館提學。我朝因之，爲弘文館提學ㆍ藝文館提學，其實非學政提擧，不可曰提學。宋ㆍ元之天章閣ㆍ奎章閣，明ㆍ淸之文淵閣ㆍ武英殿，皆有學士待制，無提學之名。
11
司馬者，夏官之長也。〈王制〉：“鄕之秀士升之司徒曰選士，司徒升之太學曰造士，太學升之司馬曰進士。” 東人摘句，單執‘升之司馬曰進士’一句，遂以進士名之曰司馬，進士之試曰司馬試，進士之榜曰司馬榜，甚則金進士ㆍ李進士，稱之曰金司馬ㆍ李司馬，豈不謬哉！
12
國子者，冑子也。冑子者，長天下之子弟也。【馬融云】 天子ㆍ諸侯之元子ㆍ庶子，公卿大夫之適子ㆍ倅子，乃爲冑子，而周人謂之國子，非匹庶之子所得混稱也。虞制太學敎冑子，【卽典樂】 司徒敎萬民，三代因之，確分二塗，漢氏以降，始以太學爲敎萬民之所，猶冒國子之名，韓文公爲太學之官，自稱曰國子先生。吾東沿誤，遂以太學爲國子之學，信之不疑。然國初有宗學，以敎宗室子弟，此方是國子之學。
13
狀元者，奏狀之首也。進士出榜，必有奏狀，以達天子，故其第一人謂之狀元。鄕試居首者，謂之解元，而不名狀元。東人錯認，凡科榜之居首者，通稱狀元，陞補庠製，鄕試初試，下至旬製月課，凡居首者謂之狀元，已屬謬誤。況又狀譌爲壯，謂之壯元，詩元曰詩壯，賦元曰賦壯，多算者曰畫壯，奏箚ㆍ碑碣，咸已刊行，豈不謬哉！
14
監試ㆍ初試入格者，稱發解，亦誤。解者，發遣也，又聞上也。別音古隘切，與解釋之解不同。鄕試赴京者，稱解送于京師，罪囚移上者，稱解送于撫司，秩滿還朝者，稱解送于銓部，【《宋史ㆍ職官志》云：“入額人一任四年，與解發赴銓。”】 其義同也。《國史補》云：“外府不試而貢者，謂之拔解。”【謂抽擢以遣之也】 唐制進士由鄕而貢曰解額。【又《宋史ㆍ選擧志》云：“山林之士，令監司ㆍ守臣解送。”】 今人不問京試ㆍ鄕試，凡初試入格者，皆云發解，可乎？
15
賓貢者，嫚辭也。高麗選擧之法，京都謂之上貢，諸路謂之鄕貢，外國謂之賓貢，【嚮化人】 此蓋元人之制也。其後諸路鄕試，其有他道人冒赴者，罵之曰賓貢，謂於本道，如外國之人也。今人不知此名，誤號曰擯攻，謄之文字，以爲當然。
16
水驛者，以船而置驛也。《大明律》：“‘驛船濫乘者，與驛馬同罪。” 此所謂水驛也。東人誤以水邊驛亭之村爲水驛，每過平丘ㆍ丹月等驛，輒吟水驛之句，誤矣。《唐書ㆍ百官志》云：“駕部掌傳驛，每三十里有驛，水驛有舟。” 《唐六典》云：“水驛一千二百九十七所，陸驛八十六所。” 李白詩云：“揚帆借天風，水驛苦不緩。” 謂驛船輕快也。
17
杏壇之說，本出《莊子》。司馬彪曰：“杏壇，澤中高處。” 顧亭 林云：“《莊子》皆是寓言。漁父不必有其人，杏壇不必有其地。今之杏壇，乃宋 乾興間，孔道輔增修祖廟，甃石爲壇，環植以杏，取杏壇之名名之。”【亭林說止此】 東人錯認，乃於聖廟之後，列植銀杏，以象杏壇。銀杏一名鴨脚樹，一名平仲木。左思〈吳都賦〉注云：“平仲之木，實白如銀。” 是也。豈所謂杏壇之所植乎？錢起詩云：“花裏尋師到杏壇。” 張翥詩云：“杏花壇上聽吹簫。” 李羣玉詩云：“相約杏花壇裏去。” 卽姜希孟詩亦云：“壇上杏花紅半落。” 銀杏其有花乎？
18
山茶者，南方之嘉木也。《酉陽雜俎》云：“山茶高者丈餘，花大盈寸，色如緋，十二月開。” 《本艸》云：“山茶產南方，葉頗似茶而厚硬有稜，深冬開花。” 蘇軾詩云：“葉厚有稜犀角健，花深少態鶴頭丹。” 又曰：“爛紅如火雲中開。” 余在康津，於茶山之中，多栽山茶。雖其花品少態，誠如子瞻之言，葉旣冬靑，花亦冬榮。又其實多瓣相合，略似檳榔。以之榨油塗髮不䐈，婦人貴之，亦嘉卉也。東人忽以山茶名之曰冬柏。其春榮者謂之春柏。大芚寺多此樹，名曰長春洞。嘗閱長春洞詩卷，或稱翠柏，或稱叢柏，卒無山茶二字，可歎也已。【陳氏《花鏡》，一名曼陀花，恐非也】 《漢淸文鑒》謂之岡桐。
19
柏者，側柏也。汁柏也。《埤雅》云：“柏有數種，其葉扁而側生者，謂之側柏。” 《本草》所稱側葉子，是也。其仁曰柏子仁。此日用易知之物也。海松者，油松也，果松也，五鬣松也。【亦名五粒松】 吾東《輿地志ㆍ山郡土產》，咸載海松子，亦日用易知之物也。今俗忽以果松呼之爲柏，山郡以果松子饋人，輒云柏子幾斗。其訓蒙穉，訓柏曰果松。【方言如戔字摺聲】 豈不誤哉？〈東方朔傳〉云：“柏者，鬼之廷。” 東俗謂柏辟鬼，恐體魄不安，遂以果松板爲柏子板，不用爲棺，尤大愚矣。果松筋理細膩，乃棺材之上品，冒僞名而廢實用可乎？
20
檜者，今之所謂蔓松也。【俗所云老松】 蟠結爲翠屏翠蓋者，是也。今俗誤以杉木爲檜。【젓나무】 詩人每見直幹干霄之木，詠之爲檜，大非也。此病已錮，非片言可折。今歷考諸文以證之。○《本草》云：“檜其樹聳直【其幹多直上，其枝似蔓】 其皮薄，其肌膩，其花細瑣，其實成毬狀如小鈴，霜後四裂，中有數子，大如麥粒，芬香可愛。柏葉松身者，檜。【朱子《詩傳》云：“檜木似柏。”】也。○《老學菴筆記》云：“檜有二種，海檜夭矯堅瘦皆天成。又有刻削蟠。屈而成者，名土檜。海檜絶難致，凡人家所有，皆土檜也。” ○《太淸記》云：“亳州 太淸宮有八檜，根枝左紐。”【《楓窓小牘》云：“華陽宮石傍植兩檜，一夭矯者名曰朝日升天之檜，一偃蹇者名曰臥雲伏龍之檜，皆玉牌金字書之。”】 徐兢《使高麗錄》云：“白衣島有偃檜，蒼潤可愛。” 《澠水燕談》云：“亳州 法相寺矮檜，高纔數尺，偃亞蟠屈，枝葉繁茂。” 《洛陽花木記》云：“七月節種木瓜，壓軟條檜。” 《賈氏談錄》云：“平泉莊有鴈翅檜，婆娑如鴻雁之翅。” 又《湖上勝槩》云：“鳳凰山有偃松交枝檜。” 又范成大詩序云：“靈祐觀有垂絲檜三本。” ○《演繁露》云：“《爾雅》ㆍ《毛詩傳》皆云樅木則松葉柏身，栝木則柏葉松身。”【檜之爲栝，如鬠之爲髺】 按柏葉松身，乃今俗呼爲絲杉者也。蘇軾詩云：“共愛絲杉翠絲亂，誰見玉芝紅玉琢。” ○按此諸文，檜之爲今所云蔓松審矣。其有與層累直上之木，【젓나무】 一毫相近者乎？
21
郭祥正詩云：“淮南亭中有蒼檜，仰視團團翠爲蓋。” 秦韜玉詩云：“深蓋屈蟠麈靑尾，老皮張展黑龍鱗。”【詠檜也】 皮 日休雙矮檜詩云：“撲地徘徊是翠鈿，碧絲籠細不成煙。”【젓나무本無矮者】 陸龜蒙雙矮檜詩云：“可憐煙刺是靑螺，如到雙林誤禮多。” ○梅堯臣詩云：“翠色凌寒豈易衰，柔條堪結更葳蕤。松身柏葉能相似，勁拔緣何不自持。”【翠，屏也】 蘇軾栽檜詩云：“初扶鶴骨立，未出龍纏筋。” 殷文圭詩云：“峭如謝檜虬盤活。” 李建勳詩云：“朽檜枝斜綠蔓垂。”【檜可名蔓松】 陸游詩云：“海檜屈蟠依怪石。” 丁 復詩云：“蒼松赤檜盤根株。”【젓나무無赤者】 ○按今人或云：“詩稱檜楫松舟。” 蔓松何以爲楫。彼以帆竿爲楫也。楫者，短櫂也。余家庭前之物，正中楫材。又引蘇軾詠檜詩云：“根到九泉無曲處。” 非蟠屈者也。嗟乎，彼所云者根耳，根與幹，未嘗不直。其蟠屈者枝條也。
22
杉者，層累直上之木也。【젓나무】 東人誤以爲弋檟，【익가나무】 乃以眞杉稱之爲檜，一誤再誤，無時可正。杉木作煔，【亦音杉】 一名沙木，【《綱目》云】 一名㯳木。【《本草》云】 蘇頌云：“今南ㆍ中深山多有之木，類松而勁直，葉附枝生若刺針。”【《本草》注】 郭璞云：“煔似松，生江南，可以爲船及棺材，作柱埋之不腐，又人家常用作桶板，甚耐水。”【《爾雅》注】 寇宗奭曰：“杉幹端直，大抵如松冬不凋，但葉闊成枝也。今處處有之，入藥須用油杉及臭者良。” ○李時珍曰：“杉木葉硬微扁如刺，結實如楓。實江南人以驚蟄前後，取枝揷種，出倭國者謂之倭木，竝不及蜀黔，諸峒所產者尤良。其木有赤白二種，赤杉實而多油，白杉虛而乾燥。有斑文如雉者，謂之野雞斑，作棺尤貴。其木不生白蟻，燒灰最發火藥。” ○朱子曰：“擇木爲棺，油杉爲上，柏次之，土杉爲下。”【王文祿云：“油杉今沙坊板，出馬湖ㆍ建昌ㆍ桃花洞。旋螺丁子香花，紫實上也。紫經杉可也。”】 陳龍正云：“棺木唯杉最善。不蛀不朽，又無燥性，沙板乃千年老杉近根之幹壅頓沙土中者。” ○按此諸文，杉者俗之所謂檜也。棺材莫如杉，而名物一誤，但知爲船材，惜哉。【又榧與杉酷肖，唯榧幹有岐】
23
《爾雅翼》云：“榧似杉而材光，文彩如帛，古謂文木。” 《本草》云：“榧生深山中，人呼爲野杉。”【又云：“榧樹似杉。”】 白居 易〈廬山記〉云：“石磵古杉，大僅十八圍，高不知幾百丈。” ○蘇轍〈直節堂記〉云：“庭有八杉，長短鉅細若一，直如引繩，高三尋而後枝葉附之。” ○朱子〈萬杉〉詩自注云：“臥龍山西十里寺前後杉萬本，有旨禁伐。”【蘇轍詩云：“萬本靑杉一手栽。”】 蘇軾詩云：“穉杉戢戢三千本。”【朱子詩云：“稚杉繞麓千旗卷。” 僧惠弘詩：“千本蒼杉俱合抱。”】 白居易〈栽杉〉詩云：“勁葉森利劍，孤莖挺端標。”【朱子詩云：“好把穉杉緣徑揷，待迎涼月看凉華。”】
24
檀有二種。〈國風〉所稱伐檀樹檀者，堅靭之木，可爲車輻者也。若扶南ㆍ天竺之產栴檀沈檀者，別是香木，有白檀ㆍ紫檀，總謂之栴檀。【《本草》云】 故《酉陽雜俎》云：“一木五香，根曰栴檀，節曰沈香，花曰雞舌，葉曰藿香，膠曰薰陸。” 檀之香烈如是也。東人忽以蔓松之冬靑者，名之曰紫檀香，祭祀焚之，丸藥劑之，豈不謬哉？《輿地志》：“南方郡縣，多產安息香。” 亦皆冒名，無可憑也。
25
桂者，南方之木。亦有菌桂ㆍ牡桂，總可入藥。中國亦唯江南有之，吾東之所無也。乃鄭【唯吉】詩云‘長懷叢桂無歸日，擊節高吟字字珍’，奇【遵】詩云‘蕭蕭楓桂林，一夕容顏衰’，皆非實事。近見人詩草月季花四季花，亦或冒名爲桂。
26
蘆者，葭也。大者曰葦，雖絶大者，其大無以如篔簹巨竹。東俗多訛，謂中國別有大蘆。每唐船破於洋中，或有巨竹竿漂到我岸，其大數握。南沿之人或得此物，號之曰蘆竹，以爲奇物，天下有蘆竹者乎？此是篔簹巨竹，海水浸其皮，光澤以損，遂疑非竹類耳。又有木實大如木瓜，剖之爲瓢子甚佳。南人謂之蘆實，亦妄矣。
27
杻者，檍也，荊者，楚也。東俗以荊爲杻，荊笥曰杻籠，荊繩曰杻繩，非矣。《芝峰類說》云：“鍾樓以杻木爲棟，蓋杻亦有大者。”【說止此】 李公蓋以荊爲杻也。然〈唐風〉：“隰有杻。” 陸璣疏云：“杻，檍也。皮正赤，多曲少直。若荊則其皮雖赤，其直如矢。” 豈得云多曲少直乎？荊者，牡荊也。【李時珍云：“古者刑杖以荊，故字從刑。”】 牡荊有靑赤二種，靑者爲荊，赤者爲楛，嫩條皆可爲筥，𥭒年久不樵者，其樹大如盌也，【《本草綱目》云】 大如椽者。余於高達山亦見之矣。更大一倍，豈不得爲屋檁哉？芝峯所指，明是荊也。〈禹貢〉注云：“楛中矢幹。” 〈魯語〉：“肅愼氏貢楛矢。” 今我北道，地接靺鞨，尙有此俗。” 《詩》云：“榛楛濟濟。” 陸璣疏云：“形似荊而赤莖似蓍。” 詳此諸文，荊楛蓋一類也。○又杻之爲字，械名則音丑，木名則音紐，今俗之讀械名則音紐【所云具枷杻】 木名則音丑，【又訛爲入聲】 一往多誤。
28
檟者，楸也。檟亦作榎。《本草》云：“葉大而早脫者謂之楸，【字從秋】 葉小而早秀者謂之榎。”【字從夏】 《爾雅翼》郭氏解云：“大而皵者謂之楸，小而皵者謂之榎。” 郭氏遂云：“椅ㆍ梓ㆍ楸ㆍ檟，一物而四名總之。” 吾東之垂絲桐，卽梓也。其木正中棺材，故梓棺。見《禮記》檟櫬，見《左傳》【襄三年】椅楸，其小異者也。乃東俗忽以槲斗爲檟實，【方言假南于】 山核桃爲楸子。【方言加來南于】 余究厥由，古俗橡曰眞木，【參南于】 槲曰假木，【假南于】 謂槲斗比橡斗，似而非也。假與檟聲相近，故訛傳至此。楸子之名，絶無可憑。《陵園植木志》，其云：“檟者皆槲也。” 《壇廟祭物單子》，其云：“楸子者，卽山核桃也。”
29
棊局或稱紋楸，或稱紋枰，蓋以二木爲棊局也。枰亦木名。司馬相如〈上林賦〉云：“華楓ㆍ枰ㆍ櫨。” 枰者，平仲也。【卽銀杏】 其材正中棊局，所以爲枰也。《揚子方言》投博謂之枰，則其爲博局之名亦久矣。【《逸雅》云：“枰，平也，以板作，其體平正也。”】 故溫庭筠詩云：“閒對楸枰傾一壺。” 蘇軾詩云：“楸枰著盡更無期。” 斯則然矣。○藜者，紅心之灰藋也。一名鶴頂草，一名燕脂菜。【《本草》云】 《爾雅翼》云：“莖葉似王芻，可以爲杖，卽所謂藜杖也。” 筇者，邛竹也，亦可爲杖。《漢書ㆍ西南夷傳》張騫言‘在大夏見蜀布邛竹杖’，是也。《廣志》云：“筇竹出南廣 邛都縣。” 〈蜀都賦〉注云：“筇竹出興古 盤江縣，中實而高節。”【戴凱之《竹譜》云：“筇竹ㆍ磥砢不凡，狀若人功，豈必蜀壤，亦產餘邦。”】 大抵筇者，竹名也。今俗認筇爲杖，其作詩律，或稱藜筇，斯則非矣。
30
杜仲者，香木也。一名思仲，一名木綿。【皮中有銀絲如綿】 昔杜仲服此得道，故名曰杜仲。【《本草》云】 東人誤以杜棣子爲杜仲。又訛爲杜沖，【方言曰杜乙粥】 藥舖牙郞皆呼杜沖，誤矣。杜棣蔓生，其實如五味子，食之甘酸。《漢淸文鑒》謂之杜棣。
31
海棠有數種，曰西府海棠，曰貼梗海棠，曰垂絲海棠，曰木瓜海棠，曰秋海棠，曰黃海棠。其樹高或一二丈，昌洲海棠，其木合抱。《花譜》云：“徐儉家植海棠，結巢其上，引客登木而飮。” 元好問詩云：“秋千紅索海棠風。” 其樹之高大可知。東人誤以玫瑰花爲海棠，又或云：“金剛山外東 海之濱，有花出於沙中，紅鮮可愛，此眞海棠。” 亦非也。○玫瑰一名裵回花，處處有之，其木多刺，花類薔薇。【陳氏《花鏡》云】 色紫香膩馥郁，愈乾愈烈。以作扇墜香囊，或作餹霜，同烏梅爛搗，名爲玫瑰醬，東人皆不知也。
32
楓之爲楓，亦未可信。按《本草》及《花鏡》諸書，皆云：“二月開白花，旋卽著實，圓如龍眼，【南方草木狀云楓香樹，子大如鴨卵】 上有芒刺，不可食。唯焚作香，其脂名曰白膠香。吾東之楓，無花無實，亦無脂膠。唯霜後葉赤，與諸文合耳。諸書又謂其樹最高大，可作棟梁之材，而吾東之楓，高不過一二丈。北漢山城丹楓最佳，而樹皆低小。余謫康津，見白雲洞 李氏山莊，有丹楓數株，高大拂雲，可中棟梁。問之主人，亦未見開花結實，可異也。
33
楡有數種。一曰剌楡，《爾雅》謂之藲，〈唐風〉之山有樞，是也。【《花譜》云：“剌楡如柘而有刺。”】 二曰姑楡，《爾雅》謂之無姑，其實卽蕪荑？【郭云：“生山中，葉圓而厚。”】 三曰白楡，《爾雅》謂之白枌，〈陳風〉稱東門之枌，是也。【郭云：“楡之先生葉，卻著莢皮色白。”】 《齊民要術》又以梜楡ㆍ剌楡ㆍ凡楡，分爲三種，《廣志》：“姑楡有莢，郞楡無莢。” 《本草集解》云：“大楡二月生莢，樃楡八月生莢。”【《花鏡》云：“葉皆相似，皮及木理異。”】 吾東之俗，白楡野生，【方言云늘읍】 剌楡家種，【方言云늣희】 或謂之龜木，四月八日，取葉作餅，亦不知楡葉也。【槐板亦或謂之龜木】 中國之人，用楡甚切，爲羹爲酒爲醬爲麪爲粉爲香爲糊爲膠。【用黏瓦石極有力】 吾人不知楡爲何木，雖見諸文，不知試驗，利用厚生，不可冀也。
34
山菜以爲沙參，雜草以爲黃連，可乎？山菜方言曰多德，【多音더】 蔓生根可茹。《本草》所載山參，疑卽此物。董越〈朝鮮賦〉云：“松膚之餅，山蔘之糕。” 自注云：“山蔘非入藥者，其長如指，狀如蘿葍，遼人謂之山蘿葍。此物膚理極疎，和米粉油煎爲環餅，俗稱山蒸多德。”【星翁云】 沙參狀如玉筋，肌理如人參，而差細差長爲小異也。人參之代用沙參。旣云苟且沙參之代用多德，不亦孟浪？余昔貿沙參於燕市，與俗所云沙參者，比而視之，果鼠璞也。○俗所云鄕黃連，不知何草。剉之無黃色，嚼之無苦味，根鬚細小，委是別物。倭黃連，外染黃汁，亦恐有詐。
35
雜樹以爲厚朴，蔓草以爲牧丹，可乎？許浚撰《東醫寶鑒》：“湯液，《本草》厚朴標唐字。” 此時猶唐貿也。近歲濟州裨將有粗知醫藥者，見冬靑雜樹，【不知爲何木】 妄指爲厚朴，遂廢唐貿。【康津ㆍ海南亦有此樹，柯葉如山茶】 余昔貿之於燕市，其味微辣峻烈，通中下氣。而濟州來者味憃，嚼之有沫如牛涎。【嘉慶丁丑冬，燕人求厚朴於東商。東商以錢千兩貿厚朴以赴，燕主顧大喜，俄而開苞點視，愕曰：“此非厚朴。” 客人狼狽矣。遂以全苞還。益驗余見不誤】 ○余昔在谷山府，作池亭列植花木，召藥奴令種牧丹，奴曰：“將種花牧丹乎，抑種藥牧丹乎？” 余曰：“有以異乎？” 奴曰：“花牧丹樹高尺許，春生嫩梢，三月發紫花，大如芍藥者，是也。藥牧丹蔓生小艸，至秋發黃花，細如薺花者，是也。其根酷肖，圓厚銜骨，而藥牧丹尤肥厚潔白。故京城所用，皆西路之藥牧丹也。” 余取一苞視之良然。其後偶閱松谷 李提學【名瑞雨】詩云：“余於內局，偶言牧丹皮之非眞，坐席不信，戲爲長律曰：‘《神農本草》舊多疑，藥物山萌又見欺。混麥猶迷雄黑豆，離花那識牡丹皮。肱經九折醫還錯，口到三緘味自知。卻笑世間名盡假，假名名我我爲誰。’” 噫！前人已知之矣。
36
僧荷以爲薄荷，燕麥以爲瞿麥，可乎？薄荷方言曰僧荷，而有唐ㆍ鄕二種。所謂鄕僧荷，全無芳烈之氣，【京舖所用皆此物】 唯所謂唐僧荷，【非唐貿也，土產而名曰唐】 與玻璃小瓶薄荷油，氣味相肖。○燕麥，一名雀麥，一名鈴鐺麥。【方言瞿于里】 東人詩多以爲瞿麥，誤矣。瞿麥者，石竹之莖也。【吾東吏文，鈴鐺麥謂之耳牟】
37
稷者，粟也。【方言粟曰䆆】 《爾雅》粢稷之注曰：“江東人呼粟爲粢。” 疏云：“粢也稷也粟也，正是一物。”【〈曲禮〉云，稷曰明粢】 《說文徐箋》云：“稷卽穄，一名粢。楚人謂之稷，關中謂之𪎭，其米爲黃米。古者水田未盛，生民大食稷爲恒糧。【今北方猶然】 故聖人貴之。” 乃《本草》序列，稷米在下品，別有粟米在中品，又似二物。【《爾雅》疏】 故俗儒惑焉。吾東傳訛更甚，以稗爲稷，牢不可破。夫稗者，稊稗也，似禾而別，不在五穀之列。【方言謂之秛，秛與稗聲轉也】 有水稗ㆍ旱稗二種，水稗莖葉與稻酷肖，唯節間無毛，芸者難辨。旱稗莖葉似稷，更加豐茂，其稈宜於飼馬，其實如蕡而微黑。吾東田種，遂爲穀類。然稷者五穀之長，以稗爲稷，豈不僭歟？大小祭祀簠簋之實，遂以黍稗，用充黍稷，大不可也。
38
胡麻者，苣蕂也。東人名之曰眞荏。【其油曰眞油】 白蘇者，薺薴也。東人名之曰水荏，【其油曰法油】 不知何故。按《爾雅》，蘇曰桂荏，《楊子方言》云關之東西，或謂之蘇，或謂之荏。《本草》云荏子可壓油。【桂荏者，赤蘇，卽紫蘇也】 東人本執白蘇，壓取其油，遂名爲荏。【白蘇油先出】 後得胡麻，其油更佳。於是喜之曰此眞是荏，此眞荏之所以名也。然白蘇本非桂荏，胡麻尤非荏類。俗成名立，無以改正，皆此類也。今按胡麻，一名油麻，一名脂麻，一名芝麻，方莖短葉，其子有黑白二種，油皆極香，滋味之最佳者也。白蘇，一名靑蘇，一名臭蔬，一名野蘇，【方言云들】 其油味劣，不足以充食品也。䐈紙爲薦，堅滑耐久，以之點燈，煙煤塞鼻。海州之人，取煤爲墨，亦非佳品。
39
薥黍者，高粱也。【其稈高丈餘】 一名蘆穄，【《爾雅》疏】 一名蘆粟，一名荻粱，【其稈高有似蘆荻】 一名木稷，【如高棉之稱木棉】 其黏者謂之薥秫。吾東忽以此物名之曰唐，其米曰唐米，【或作糖】 不知何故。【方言曰垂穗】 〈鄘風〉‘采唐’之註曰‘唐蒙女蘿’，豈薥黍之謂耶？薥黍蓋本遼ㆍ瀋間所上之穀。《山海經》云：“不與之國，烈姓黍食，肅愼氏之國，釐姓黍食。” 不與者，扶餘也，肅愼者，今烏剌寧古塔之地也。此地恒糧薥黍居多。所謂黍食，卽薥黍之謂歟？
40
蕎麥者，烏麥也。一名荍麥，一名花蕎，一名甛蕎。《本草》稱蕎麥，莖弱而翹然，易長易收，磨麪如麥。【白居易詩云：“蕎麥鋪花白。”】 吾東乃以此物名之曰木麥，【方言云모밀】 公私文簿，已不刊矣。
41
以枲爲紵，亦訛傳也，枲者牡麻也。〈喪禮〉‘喪服’之疏：“有子曰苴麻，斬衰之麻也。無子曰牡麻，齊衰之麻也。” 《爾雅翼》：“有實爲苴，無實爲枲。”【《丁氏韻書》：“無子曰苴，有子曰枲。” 其義非】 《周禮》‘典枲’之疏曰：“牡麻者，枲麻也。” 《爾雅》云：“莩麻母。” 郭註云：“苴麻盛子者，麻母有子，牡麻無子。”【案苴麻卽麻母，郭注分之爲三等恐非。】 無子者，其色黃嫩，所謂枲也。紵者，檾屬。【《說文》云：“細者爲絟，粗者爲紵。”】 《周禮》‘典枲’之註曰‘白而細’，疏曰‘紵’，【古所云白紵’】 斯豈牡麻乎？方言謂之毛施，【聲與牡枲近】 故元 世祖以耽羅內屬，歲貢毛施布百疋。【見《元史》】
42
紫草者，茈草也。一名茈䓞，一名紫芺，一名紫丹，一名地血，【又名鴉含草】 以染紬帛。謂之紫的者，華語也。吾東訛傳，遂以紫的呼爲紫芝，【的本入聲，華音讀之如芝】 轉呼爲芝草，豈不謬哉？○芝有二類，一曰草芝，二曰木芝。草芝者，蘭蕙之類，有根有葉，開花結實，有一年而三秀者。《抱朴子》稱：“草芝獨搖，無風自動。” 《本草》稱：“白苻芝，大雪而華，季冬而實。朱草芝，九曲三葉，葉皆有實。” 凡如是者，皆草芝也。木芝者，栭菌之類，〈內則〉所云芝栭，是也。有靑芝ㆍ赤芝ㆍ黃芝ㆍ白芝ㆍ黑芝ㆍ肉芝。【赤者如珊瑚，白者如截肪】 威喜芝，【松脂之所成】 龍鳳芝，【物形萬殊，不可盡述】 形狀詭怪，稱述夸誕。凡如是者，皆木芝也。【朱子詩以地菌爲玉芝】 與茈草何干？
43
茶者，冬靑之木。陸羽《茶經》，一曰茶，二曰檟，三曰蔎，四曰茗，五曰荈，本是草木之名，非飮淸之號。【《周禮》有六飮ㆍ六淸】 東人認茶字如湯丸膏飮之類，凡藥物之單煮者，總謂之茶。薑茶ㆍ橘皮茶ㆍ木瓜茶ㆍ桑枝茶ㆍ松節茶ㆍ五果茶，習爲恒言，非矣。中國似無此法。李洞詩云：“樹谷期招隱，吟詩煮柏茶。” 宋詩云：“一盞菖蒲茶，數箇沙糖粽。” 陸游詩云：“寒泉自換菖蒲水，活火閒煮橄欖茶。” 斯皆於茶錠之中，雜以柏葉ㆍ菖蒲ㆍ橄欖之等，故名茶如此，非單煮別物，而冒名爲茶也。【東坡有‘寄大冶長老乞桃花茶裁’詩，此亦茶樹之別名，非以桃花冒名爲茶也】
44
薏苡者，草珠也，【方言云栗毋】 一名薏珠，一名簳珠，一名解蠡，一名芑實，一名𧆐米，【雷氏作𧆐米】 一名屋菼，【苗之名】 一名回回米，其性甚黏，屑之爲粉，可作糜飮。東人忽以薏苡爲糜飮之名，凡粉屑之可飮者，皆稱薏苡。於是薥黍薏苡ㆍ葛粉薏苡ㆍ菉末薏苡ㆍ蕎麥薏苡，習爲恒言，不以爲非？
45
麪者，麥末也。束晳〈麪賦〉云：“重羅之麪，塵飛雪白。” 麥屑之謂也。東人麥屑曰眞末。【方言眞加婁】 而麪則認之爲食物之名，【方言曰匊水】 誤矣。然中國亦然，其刀切者名曰切麪，其榨壓者名曰摺條麪，其乾者名曰掛麪。亦未必麥末爲麪也，有豆麪，【見《山家淸供》】 𪍷麪，【陸游詩云：“村店賣𪍷麪。”】 有菉豆麪，【見《月令廣義》】 胡麻麪，【《物類相感志》】 葛麪，【王建詩云：“濾泉調葛麪。”】 菱麪，【見《月令廣義》】 莎麪，【莎木之屑也，出南番外國】 楡麪，【刮白皮爲之】 槐葉麪，【陸游詩云：“不數狐泉槐葉麪。”】 萊菔麪，【萊菔去麪毒】 萱草麪，【汴中臘日食】 百合麪，【見《山家淸供》】 桐皮麪，【東京之俗食】 蓬子麪，【《唐書》云：“關東大旱，飢民食之。”】 桄榔麪，【西蜀人刮皮取屑】 汗漫久矣。
46
醬者，醢也。【方言醢曰젓】 醬有多品，豉醬其一也。芥醬ㆍ卵醬，見於《禮記》，雜骨之醬，見於《禮》疏。【‘醢人麋臡’之疏云：“有骨曰臡，無骨曰醢。”】 《漢史》有蒟醬，【《史記ㆍ西南夷〉】 《唐外史》有鹿尾醬，【見《祿山事跡》】 蘇軾詩有紅螺醬，《酉陽雜俎》有鱟子醬，《土司志》有螘子醬。餘如魚醬ㆍ鰕醬ㆍ蜒醬ㆍ楡莢醬ㆍ芍藥醬，雜出諸書。醢與醬，未始有別。至王充《論衡》，始有豆醬，【譚子稱菽醬】 而配鹽幽菽之解，見於鄦愼《說文》。《齊民要術》豉醬謂之大醬。乃東人把此醬字，爲豉醬之專稱，訓之爲醢，卻多不信，誤矣。古人云：“麥麪ㆍ米豆，皆可罨黃加鹽，曝之成醬。”【《齊民要術》有作麥醬法，小麥一石漬一宿，炊臥之，令生黃衣，以水一石六斗，鹽三升，煮作鹵，澄取八斗，著甕中炊，小麥投之，攪令調勻，覆著日中十日，可食】 但知有菽醬，亦疏矣。【豉麴謂之燻造，亦俚矣】
47
豆腐者，菽乳也。豆腐之名，原自雅馴，東人認爲方言，別名爲泡。諸陵諸園，各有僧院，以供豆腐，名之曰造泡寺。豆腐之串，煎于雞臛，親友聚食，名之曰軟泡會，菉豆之乳，名曰黃泡，或稱靑泡，公私文字，用之不疑，誤矣。蘇軾詩：“煮豆爲乳脂爲酥，” 注云‘豆腐’也。又一醫書云：“人食豆腐中毒，醫不能治。作腐家言，萊菔入湯則腐不成，遂以萊菔湯下藥而愈。”【李廷飛《延壽書》】 又《蔬食譜》云：“豆腐條切淡煮，蘸以五味。” 豆腐豈方言乎？泡者，水之浮漚也，不可作食物之名也。《事物紀原》云：“豆腐本淮南王 劉安所造，明孫作改稱菽乳。” 謂豆腐之名不雅也。【《虞初新志》云：“有一道士嗜菽乳。”】
48
醯者，酢漿也。又醢之多汁者謂之醯，醯者，瀋也。【吾東方言云젓국】 蒙學不辨醯ㆍ醢，故脯醢讀之如脯醯。
49
齏者，𩈁也，𩈁者，菹也，又齏者，膾胙也。《周禮》‘醢人’註云：“凡醯醬所和，細切爲齏，一曰擣辛物爲之辛物薑蒜之類。故韲臼之謎爲受辛也。【《三國志》注：“介象旣得鯔魚，孫權又求蜀薑爲韲。”】 一作韲一作虀一作齏一作虀一作▼(本+(次/韭))一作𩐎一作𩐊一作䪢，其音皆躋。”【牋西切】 大抵齏者，薑蒜之細切者也。【吾東方言曰藥廉】 故虀粉得竝稱。【細切曰虀，細研曰粉】 其後轉爲淹菹之名。故《楚辭》云：“懲熱羹而吹虀。”【飮食之凉者，莫如沈菜】 韓愈〈送窮文〉云：“太學四年，朝齏暮鹽。” 皆淹菹之謂也。東俗錯認以虀爲䪥，【胡介切】 又轉爲薤。於是齏粉曰薤粉，【疏箚多用之】 韲鹽曰薤鹽，【科文多用之】 吹韲曰吹薤，【胡介切】 豈不謬哉？薤者，韭屬葷菜也。一名鴻薈，一名菜芝，又有野薤，一名天薤，生麥原中。【葉似薤而小】 書法有倒薤之體，樂府有〈薤露〉之歌。
50
薑ㆍ讓同訓，【皆云양】 韭ㆍ扇同訓，【皆云부】 菜ㆍ餘同訓，【皆云남믈】 茄ㆍ枝同訓，【皆云가지】 辣ㆍ烈同訓，【을烈】 鹹ㆍ織同訓，【】 甘ㆍ月同訓，【달】 蜜ㆍ跪同訓，【꿀】 枷ㆍ劍同訓，【칼】 風ㆍ壁同訓，【바람壁】 橋ㆍ脚同訓，【다리橋】 船ㆍ腹同訓，【】 池ㆍ釘同訓，【못】 田ㆍ飯同訓，【뫼】 齒ㆍ蝨同訓，【니】 眼ㆍ雪同訓，【눈】 蜂ㆍ羅同訓，【벌】 䲔ㆍ炕同訓，【고䲔】 涎ㆍ舞同訓，【춤】 酒ㆍ匙同訓，【술】 軒ㆍ宗同訓，【마로宗】 隊ㆍ筏同訓。【】 凡若此類，蒙穉無知，何以辨矣。聚而類之，則互相映發，散而亂之，則互相眩惑。余曰：“周興嗣《千文》，不如徐居正《類合》。”
51
䪥ㆍ松ㆍ帿ㆍ刷其訓同，【솔】 鍾ㆍ鼓ㆍ梭ㆍ北其訓同，【북】 飛ㆍ生ㆍ刃ㆍ日其訓同，【날】 盈ㆍ寒ㆍ蹴ㆍ佩其訓同，【찰】 馬ㆍ斗ㆍ莫ㆍ椓其訓同，【말】 翁ㆍ叟ㆍ祖ㆍ鷺其訓同，【할아비】 掃ㆍ苦ㆍ寫ㆍ用其訓同，【쓸】 焦ㆍ和ㆍ乘ㆍ彈其訓同，【탈】 債ㆍ梳ㆍ光ㆍ橫其訓同，【빗】 午ㆍ晝ㆍ鎌ㆍ面其訓同，【낫】 兄ㆍ孟ㆍ味ㆍ蟶其訓同，【맛】 矢ㆍ居ㆍ膚ㆍ買其訓同，【살】 浚ㆍ掘ㆍ臂ㆍ賣其訓同，【팔】 又奚特二宇混哉！
52
以辛爲苦，【辛曰쓸】 以魚爲肉，【고기肉】 以涕爲淚，【涕者，鼻液也，非눈물】 以遂爲踏，【드딀遂】 以翔爲翼，【날개翔】 以豕爲豚，【豕亦云돗아지。然아지者，獸子之名，豕豈子乎？】 以拱爲揷，【을拱】 以捧爲受，【官所領受謂之捧上，已載法典ㆍ文集亦刊行】 訓門爲久，【오래門】 詁龍爲豫，【미리龍】 若此之類，全是指鹿爲馬，不止喚鼠爲璞。
53
金ㆍ金異音，【姓氏曰김，黃金曰금】 狀ㆍ狀異音，【文牒曰장，形狀曰상】 辰ㆍ辰異音，【良辰曰신，戊辰ㆍ庚辰曰진】 以避申音。丑ㆍ丑異音，【公孫丑曰츄，子丑曰츅】 則ㆍ則異音，【助辭曰즉，法則曰측】 下ㆍ下異音，【上下曰하，唯讀下筯下筆曰햐】 又何也？
54
澣浣異音，【上曰한，下曰완，皆非也，本音환】 迨逮異音，【本同字】 遯遁異音，【上曰돈，下曰둔，本音둔】 寨砦異音，【上曰채，下曰】 惱憹異音，【上曰노，下曰농】 若此之類，不可盡數，一任荒亂，莫之思改。
55
宦ㆍ䆠以別之。【仕宦則用本字，閹宦則加穴】 畫ㆍ畵以別之，【下字譌】 著ㆍ着以別之，【著述用本字，著實用俗字】 閒ㆍ間以別之，【下字譌】 凡一字二義者何限？皆欲增其點畫，變其戈ㆍ波，以自標別，可乎？
56
淅瀝誤作浙瀝，模糊誤作糢糊，爛漫誤作爛熳，迢遰誤作迢遞。若此類又不可勝數。
57
刷，入聲也。【數滑切，方言𥮝謂之솔，是刷音】 箚，入聲也。【咨揷切】竝去終聲，呼以別音，【刷作쇄，箚作】 逼本音疈，讀之如乏。【疈音벽】 頉本音頤，讀之如脫。【起釁曰生頉，託故曰稱頉】 岾用爲嶺，【金剛山有楡岾寺，字典無岾字】 囕以代咥。【虎咥人謂之囕，字典無囕字】 皆俗習之難改者。
58
阿有多義，無非平聲。唯阿儺之阿爲上聲。【婀娜也同音】 又音屋，阿誰ㆍ阿母ㆍ阿爺ㆍ阿孃ㆍ阿妹ㆍ阿嬌ㆍ阿瞞ㆍ阿蒙ㆍ阿戎ㆍ阿咸之等，悉皆音屋。【李芝峰云‘當音遏’，非也】 又音遏，唯佛書‘阿難’之‘阿’，讀以遏音。
59
一級者，一等也。秦法斬賊一首，拜爵一級，故一首曰一級。乃東語凡編物至十謂之一級。【方言曰드름】 海艾一級，乾魚一級。【魚或以二十爲一級】
60
千金者，黃金千斤也。秦以一鎰爲一金，【二十四兩也】 漢以一斤爲一金，【十六兩】 故露臺百金，爲中人十家之產也。東語銅錢千兩謂之千金，萬兩謂之萬金，則錢十兩，何得爲一家之產？
61
一貫者，其錢千文也。《大明律》：“盜錢者一貫二貫，其罰有差。” 皆以千錢爲一貫。【吾東之十兩】 一緡亦然。【緡者，錢貫也】 吾東百錢一串，謂之一兩，乃以一兩借名一貫，亦名一緡，此商於之地六百也。中國又以錢十六葉，名之曰一陌。
62
一庹者，兩腕之引長也。【庹音託，方言曰발】 一𢫰者，兩指之引長也。【𢫰音磔，方言曰】 嘗見譯書，左耑至右耑謂之一庹，其半截謂之半庹。【人各不同，故不云尺寸】 食指一𢫰，謂之一虎口，【拇指與食指引長】 長指一𢫰，謂之一扎。【我所云長𢫰】 乃東語一庹，謂之一把，【】 其一𢫰則無文。
63
一把者，一握也。拱者，抱也，以一手度圓物，其一握者謂之一把，以兩手度圓物，其一抱者謂之一拱。孟子所謂拱把之桐梓，亦圓物也。【《說文徐箋》云：“拱者，兩手大指相拄也。”】 乃東語以一庹爲一把。嘗見《均役事目》，其度船長短，皆云一把二把，讀之如一丈二丈，後人何以徵矣？
64
三寸以稱其叔父，亦陋習之當改者。東語伯父ㆍ叔父曰三寸，伯父ㆍ叔父之子曰四寸，從祖祖父曰四寸大父，其子曰五寸叔父，過此以往，皆如此例，以至於八寸兄弟，九寸叔父，謂之寸內之親。其法蓋以父子相承爲一寸。【伯叔父爲三寸者，我與父一寸，父與王父又一寸，王父與諸子又一寸，共三寸也。四寸五寸，皆如此例】 雖族兄弟謂之八寸，必自己身溯而上之，以至高祖，計得四寸，【己與父一寸，父與祖一寸，曾祖一寸，高祖一寸】 又自高祖順而下之，計得四寸，是之謂八寸也。高麗之時，已自如此，故《李牧隱集》云：“外舅花原君之內外孫，凡於慶弔ㆍ迎餞相聚曰四寸會。”【李德懋《盎葉記》引此文】 《高麗史ㆍ忠宣王世家》ㆍ元朝詔諭有外四寸之語，《經國大典》‘服制’之章皆以三寸ㆍ四寸，別其親遠。今爲不刊之文，然子弟稱其父兄曰三寸ㆍ四寸，大非敬禮，不可蹈也。
